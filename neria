Neria kint állt a szobálya erkélyén, végigtekintett az éjszakai Denerim látványán. Ilyenkor nem volt szembetűnő a rombolás, amit az utóbbi napok harcai okoztak. A harcok... hirtelen megborzongatta a hűvös éjszakai szellő, ami utat talált a szokatlanul finom ruha anyagán keresztül. Az utóbbi hetekben szinte le sem vette a páncélját, ami most a szobában pihent egy széken, fejetlen őrként vigyázva az álmát - álmukat. Mintha a gondolat vonzaná, megjelent Leliana, és átölelte hátulról, jóleső meleget nyújtva a hideg éjszakában.
"Felébresztettelek?" kérdezte Neria valódi aggodalommal a hangjában, de teljesen feleslegesen, hiszen csöndben állt már percek óta. De ő már csak ilyen volt.
"Arra ébredtem, hogy a takarómat ölelem... min tűnődsz? És miért ebben a hidegben, mindjárt megfagyok" bújt hozzá még szorosabban Leliana "Gyere be a melegbe és igyunk egy kis meleg tejet. Elmondod mi aggaszt."
Neria megfordult az ölelésében, a derekára tette a kezét, az arcuk egy hüvelyknyire egymástól "Emlékszel amikor arról beszéltünk, mi lesz ezután? Hogy majd együtt utazunk mindenfelé és felfedezzük a világot." Leliana felvonta a szemöldökét. "Azt ígértem Alistairnek, hogy itt maradok vele Denerimben, segíteni amíg belerázódik. Hónapokig is ide lehetek kötve, és nem szeretném, ha... szóval menj nyugodtan, ha úgy érzed, hogy menned kell." Sosem volt jó a szavakkal, mindig a bárd beszélt többet kettejük közül. Amaz elmosolyodott "Jaj te, egész eddig nem volt időnk egymásra, most szerinted csak úgy itthagynálak? Annyi ember szorul most segítségre - az elfekről nem is beszélve. No és annyi minden van itt a fővárosban, néhány hónapig biztos elegendő. Például fűtött konyháik" mosolygott hamiskásan, hátralépett és húzta magával az elfet is.
